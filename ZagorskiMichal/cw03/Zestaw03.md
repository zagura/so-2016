## Zadanie - Zestaw 3: Tworzenie procesów, środowisko procesu, sterowanie procesami.

### Zadanie 1. Tworzenie procesów (fork, vfork, clone)

Napisz program, który sprawdza wydajność systemu w zakresie tworzenia procesów. Proces macierzysty powinien wykonać N cykli, w których wykonuje dwie operacje, pierwsza to utworzenie nowego procesu, druga to oczekiwanie na jego zakończenie. 

Do tworzenia nowych operacji wykorzystaj cztery metody:

a) użycie funkcji fork

b) użycie funkcji vfork

c) użycie funkcji clone z odpowiednimi opcjami, rozwiązanie odpowiadające funkcji fork

d) użycie funkcji clone z odpowiednimi opcjami, rozwiązanie odpowiadające funkcji vfork


Program powinien przed wykonaniem cykli zdefiniować zmienną globalną licznik z wartością początkową równą 0.

Proces potomny zaraz po utworzeniu powinien wykonać dwie operacje: zwiększyć wartość zmiennej licznik o 1 i wywołać funkcje _exit.

Po zakończeniu cykli proces macierzysty powinien wypisać wartość zmiennej licznik.

Przeprowadź pomiary czasów (rzeczywistego, użytkownika i systemowego) zarówno dla procesu macierzystego jak i dla wszystkich procesów potomnych (łącznie) w każdym z czterech wariantów: a), b), c) i d). Testy przeprowadź dla czterech różnych wartości N, tak by czasy rzeczywiste procesu macierzystego były w zakresie od kilku sekund do około minuty.

Wyniki uzyskanych pomiarów wraz wykresami i komentarzem przekaż w pliku wyniki.pdf
 

Wykresy powinny pokazywać zależność czasów (wydajności) od wartości N dla metod od a) do d), poprzez oddzielne wykresy dla:
* czasu systemowego
* czasu użytkownika
* sumy czasu użytkownika i systemowego
* czasu rzeczywistego

Na pojedynczym wykresie przedstawiamy wyniki dla czterech analizowanych metod - od a) do d), wykres ten tworzymy w trzech wariantach:

w1) tylko czas procesu macierzystego

w2) tylko łączny czas procesów potomnych

w3) sumaryczny czas w1) i w2)

Zatem otrzymujemy 12 (4 x 3) wykresów.
### Zadanie 2. Drzewo procesów zgodne z drzewem katalogów

Napisz program *fcounter*, który w zależności od liczby podkatalogów pierwszego poziomu znajdujących się w katalogu (wariant do wyboru)
* wskazanym jako argument programu (ścieżka względna lub bezwzględna, domyślnie w katalogu bieżącym),
* (*) zdefiniowanym jako zmienna środowiskowa **PATH_TO_BROWSE**, (ścieżka względna lub bezwzględna do katalogu, w przypadku braku zdefiniowanej zmiennej w katalogu bieżącym),

wygeneruje odpowiednią liczbę procesów potomnych (jeden proces dla jednego podkatalogu), a każdy z tych procesów wykona przez odpowiednią funkcję z rodziny **exec** program fcounter (rekurencja).

Jeżeli w katalogu nie ma podkatalogów to proces programu *fcounter* przekazuje do procesu macierzystego ilość plików w swoim katalogu poprzez funkcję exit. Jeżeli istnieją podkatalogi to czeka na zakończenie procesów potomnych i przekazuje liczbę swoich plików powiększoną o wartości uzyskane od tych procesów.

Każdy proces opcjonalnie (argument -v wywołania programu *fcounter* lub jego brak) wypisuje ścieżkę do katalogu, który obsługuje, liczbę swoich plików oraz liczbę sumaryczną plików swoich i tych otrzymanych z procesów potomnych.

Należy pamiętać, aby po każdym rekurencyjnym wywołaniu w zależności od wybranego wariantu odpowiednio zmodyfikować zmienną środowiskową lub argument wywołania programu.

(*) Program powinien uwzględniać dodatkowo, drugą zmienną środowiskową EXT_TO_BROWSE, której wartość decyduje o uwzględnianych plikach, np. gdy EXT_TO_BROWSE=c to analizowane powinny być tylko pliki z takimi rozszerzeniami. Brak tej zmiennej lub jej wartości oznacza uwzględnianie wszystkich plików.

Zakładamy, że liczba plików w całym drzewie jest odpowiednio mała, tak, że nie nastąpi przepełnienie zakresu używanej liczby.

Wymagane jest, aby proces macierzysty pierwsze utworzył wszystkie procesy dla podkatalogów, a dopiero później oczekiwał na zwrócone przez nie wartości.

Dla celów testowych wprowadź też opcjonalny argument programu **-w**, który spowoduje, że każdy proces przed oczekiwaniem na procesy potomne (jeśli ich nie tworzył to przed wywołaniem funkcji **exit**) wywoła funkcję **sleep** dla np. 15 sekund. W tym czasie w drugim terminalu wywołaj polecenie **ps -HC fcounter** (lub **pstree** z pidem pierwszego procesu), aby zobaczyć utworzone drzewo procesów.
