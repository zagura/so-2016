# Systemy operacyjne 2015/2016

## Zadania - zestaw 2: Operacje na plikach

Zapoznaj się ze składnią i operacjami wykonywanymi przez poniższe funkcje:

* funkcje operujące na plikach i katalogach: `open`, `close`, `read`, `write`, `fcntl`, `stat`, `fstat`, `mkdir`, `rmdir`, `opendir`, `closedir`, `readdir`, `rewinddir`, `ftw`, `fopen`, `fclose`, `getc`, `putc`.
* funkcje i zmienne do obsługi błędów: `perror`, `errno`.


### Zadanie 1. Porównanie wydajności systemowych i bibliotecznych funkcji we/wy

Celem zadania jest napisanie programu porównującego wydajność systemowych i bibliotecznych funkcji wejścia/wyjścia. Zakładamy, że program operuje na pliku przechowującym zbiór pewnych rekordów. Dla uproszczenia, rekordem w zadaniu będzie ciąg (tablica) bajtów. Wszystkie rekordy mają taką samą długość. Po otwarciu pliku  program sortuje znajdujące się w nim rekordy za pomocą sortowania przez wstawianie. Program może przechowywać w pamięci tylko dwa rekordy równocześnie - rekord obecnie "wstawiany", oraz rekord, z którym jest porównywany. Po wykonaniu porównania rekord, z którym obecnie wstawiany był porównywany musi zostać z powrotem zapisany w odpowiednie miejsce pliku. Jako klucz sortowania przyjmujemy pierwszy bajt rekordu (interpretowany jako liczba bez znaku).

Program sortujący powinien być napisany w dwóch wariantach:
* przy użyciu funkcji systemowych: `read` i `write`,
* przy użyciu funkcji bibliotecznych: `fread` i `fwrite`.

Program powinien przyjmować trzy argumenty wywołania: 
* ścieżkę do pliku z rekordami,
* długość (w bajtach) pojedynczego rekordu
* wariant funkcji, których ma używać (`lib` - biblioteczne, `sys` - systemowe).

Należy również napisać program generujący plik z rekordami. Program ten przyjmuje w argumentach: 
* nazwę pliku do wygenerowania,
* rozmiar pojedynczego rekordu i liczbę rekordów. 

Zawartość generowanych rekordów powinna być losowa (można wykorzystać np. funkcję `rand`).

Dla obu wariantów implementacji przeprowadź pomiary czasu użytkownika i czasu systemowego operacji sortowania. Testy wykonaj dla następujących rozmiarów rekordu: 4, 512, 4096 i 8192 bajty. Dla każdego rozmiaru rekordu wykonaj dwa testy różniące się liczbą rekordów w sortowanym pliku. Liczby rekordów dobierz tak, by czas sortowania mieścił się w przedziale od kilku do kilkudziesięciu sekund. Porównując dwa warianty implementacji należy korzystać z identycznego pliku do sortowania (po wygenerowaniu, a przed sortowaniem, utwórz jego kopię). Zmierzone czasy sortowania zestaw w pliku `wyniki.txt`. Do pliku dodaj komentarz podsumowujący wnioski z testów.

### Zadanie 2. Operacje na strukturze katalogów

Napisz program przyjmujący dwa argumenty wywołania: ścieżkę do katalogu w systemie plików oraz wzór praw dostępu do pliku. Po uruchomieniu, program przeszukuje drzewo katalogów zakorzenione w ścieżce przekazanej w pierwszym argumencie i szuka w nim plików z prawami dostępu takimi, jak podane w drugim argumencie. Program wypisuje na ekranie listę znalezionym plików. Przy każdym znalezionym pliku program wypisuje również rozmiar pliku w bajtach i datę ostatniego doń dostępu. Program powinien wyszukiwać tylko pliki zwyczajne (bez dowiązań, urządzeń blokowych, itp).


Program należy zaimplementować w dwóch wariantach:

1. Korzystając z funkcji `opendir`, `readdir` oraz `stat`. Program powinien wypisywać ścieżki plików względem katalogu, od którego rozpoczynane jest wyszukiwanie.
2. Korzystając z funkcji `nftw`. Program powinien wypisywać bezwzględne ścieżki do znalezionych plików.

### Zadanie 3. Ryglowanie plików

Napisz program umożliwiający w trybie interaktywnym (tekstowym) wykonanie następujących operacji dla pliku będącego jego argumentem:
1. ustawienie rygla do odczytu na wybrany znak pliku,
2. ustawienie rygla do zapisu na wybrany znak pliku,
3. wyświetlenie listy zaryglowanych znaków pliku (z informacją o numerze `PID` procesu będącego właścicielem rygla oraz jego typie - odczyt/zapis),
4. zwolnienie wybranego rygla,
5. odczyt (funkcją `read`) wybranego znaku pliku,
6. zmiana (funkcją `write`) wybranego znaku pliku.

Wybór znaku we wszystkich przypadkach polega na podaniu numeru bajtu w pliku. Do ryglowania należy wykorzystać funkcję `fcntl` i strukturę `flock`. Wykonaj eksperymenty uruchamiając program jednocześnie w dwóch terminalach dla tego samego pliku. Próbuj ryglować (do odczytu lub do zapisu) te same znaki pliku i modyfikować (lub odczytywać) wybrane znaki pliku. Zwróć uwagę, że domyślnie ryglowanie działa w trybie rygli zalecanych (*advisory*), a nie rygli wymuszanych (*mandatory*).
